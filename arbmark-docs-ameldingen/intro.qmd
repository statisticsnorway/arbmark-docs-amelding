## Formål

Formålet med dette notatet er å beskrive produksjonsprosessen for data
til arbeidsmarkeds- og lønnsstatistikk. Notatet beskriver datakildene
som inngår, sentrale definisjoner, hvordan dataene er organisert og
koblet sammen, kvalitet samt sentrale variable.

## Bakgrunn

Hovedkilden til data om lønns- og arbeidsmarkedsstatistikk er
a-ordningen. Ordningen trådte i kraft 1. januar 2015. A-ordningen er en
digital samordning av all rapportering om inntekt, arbeidsforhold og
skattetrekk til NAV, Skatteetaten og Statistisk
sentralbyrå (SSB). Arbeidsgivere og andre opplysningspliktige skal rapportere
opplysninger samlet til etatene i a-meldingen.

A-meldingen erstattet 5 skjemaer: melding om arbeidsforhold til NAV
Arbeidstakerregister (Aa-registeret), lønns- og trekkoppgaven (LTO),
terminoppgaver for skattetrekk og arbeidsgiveravgift, årsoppgaven for
arbeidsgiveravgift og oppgave til lønnsstatistikk.

SSB får opplysninger om lønn og ansatte gjennom a-meldingen istedenfor
flere ulike kilder. Dette har størst effekt på lønns- og
sysselsettingsstatistikken, men har også betydning for mange andre
statistikker som bruker data om lønn, ansatte og jobber eller som skal
si noe om konjunkturutvikling der jobber har stor betydning.

Et viktig formål med ordningen var og er å forenkle arbeidsgivers
rapportering av ansettelsesforhold og inntektsopplysninger ved at de
unngår å sende de samme opplysningene til SSB, NAV og Skatteetaten. I
tillegg skal de gi bedre oppgaveløsning i etatene og bedre tjenester til
brukerne.

For lønns- og sysselsettingsstatistikken i SSB er det utviklet et felles
produksjonssystem for mottak og behandling av data fra a-meldingen. Data
SSB tidligere mottok gjennom utvalgsundersøkelsen for lønnsstatistikk
for privat sektor, lønn for offentlig sektor, LTO- og Aa-registeret ble
avsluttet og dekkes nå av a-meldingen.

I dette produksjonssystemet går data gjennom ulike datatilstander -- fra
kildedata, som er data vi mottar fra Skatteetaten -- til klargjorte data
og til slutt statistikkdata, som danner utgangspunkt for
statistikkproduksjon.

Produksjonsprosessen som beskrives her er for den klargjorte filen som
benyttes for å lage arbeidsmarkeds- og lønnsstatistikk, til utlevering
som mikrodata til andre seksjoner i SSB, til forskere og brukere av
[microdata-plattformen](https://www.microdata.no/).

Den klargjorte filen for arbeidsmarkeds- og lønnsstatistikk benyttes i
følgende statistikkprodukter ved seksjon for arbeidsmarkeds- og
lønnsstatistikk i SSB per april 2023:

-   [Lønnsstatistikk,
    årlig](https://www.ssb.no/arbeid-og-lonn/statistikker/lonnansatt)

-   [Sysselsetting, hovedtall,
    årlig](https://www.ssb.no/arbeid-og-lonn/statistikker/regsys)

-   [Helse- og sosialpersonell,
    årlig](https://www.ssb.no/arbeid-og-lonn/statistikker/hesospers)

-   [Sysselsetting blant innvandrere,
    årlig](https://www.ssb.no/arbeid-og-lonn/statistikker/innvregsys)
    (inkluderer også tall for ikke-bosatte)

-   [Tilknytning til arbeid, utdanning og velferdsordninger,
    årlig](https://www.ssb.no/arbeid-og-lonn/statistikker/arbstatus)
    (foreløpige og endelige tall)

-   [Antall arbeidsforhold og
    lønn](https://www.ssb.no/arbeid-og-lonn/statistikker/arblonn),
    kvartal og månedlig (foreløpig og endelige tall)

-   [Sykefravær](https://www.ssb.no/arbeid-og-lonn/statistikker/sykefratot)

-   [Ledige
    stillinger](https://www.ssb.no/arbeid-og-lonn/statistikker/ledstill)

-   [Arbeidskraftundersøkelsen,
    AKU](https://www.ssb.no/arbeid-og-lonn/statistikker/aku) (til bl.a.
    estimering og støtteinformasjon ved intervju)

I tillegg benyttes filen i en rekke andre statistikker og registre i
SSB, blant annet:

-   [Lønnsummer, måned](https://www.ssb.no/agrl)

-   [Arbeidskraftkostnader](https://www.ssb.no/arbeid-og-lonn/statistikker/arbkost)

-   [Arbeidskostnadsindeks
    (AKI)](https://www.ssb.no/arbeid-og-lonn/statistikker/aki)

-   [Ansatte i barnehage og
    skole](https://www.ssb.no/utdanning/statistikker/utdansatte)

-   [Sysselsatte i kommunal sektor
    (KOSTRA)](https://www.ssb.no/offentlig-sektor/kostra)

-   [Nasjonalregnskapet](https://www.ssb.no/nasjonalregnskap-og-konjunkturer/statistikker/knr)

-   Helsestatistikker

-   Strukturstatistikkene

-   Statistikk om uføretrygd og alderspensjonister

-   Antall ansatte i SSBs Virksomhets- og foretaksregister (VoF)

Oversikten er ikke uttømmende. 

Dataene benyttes også i en rekke ulike analyser og rapporter. Forskere
kan søke om tilgang til disse dataene, se mer informasjon i vedlegg C.

## Annen relevant dokumentasjon

Beskrivelse av produksjonsopplegget for den registerbaserte
sysselsettingsstatistikken før 2015 er beskrevet i
[dokumentasjonsnotatet
2010/08](https://www.ssb.no/arbeid-og-lonn/artikler-og-publikasjoner/registerbasert-sysselsettingsstatistikk).

Dokumentasjon av SFP, som danner utgangspunkt for statistikken
*Tilknytning til arbeid, utdanning og velferdsordninger* i notatet [system for persondata, dokumentasjons fra og med årgang 2008](https://www.ssb.no/arbeid-og-lonn/artikler-og-publikasjoner/system-for-persondata).

Det er også skrevet flere dokumentasjonsnotater om lønn.
Kvalitetsrapporter i henhold til krav om kvalitetsrapporter til Eurostat
under Rådsforordning (EU) nr. 0530/1999, Grini, Knut Håkon (2007) og
Lien et al (2009). I tillegg er det dokumentasjon av utvalgsmetode og
vekting av lønnsstatistikken i Grini (2003). Øvrig aktuell dokumentasjon
av produksjonen og kvalitetssikringen av lønnsstatistikk før 2016 finnes
i Kristoffersen et al (2006) og Kristoffersen, Sigrun (2011).

Dokumentasjon av beregningsopplegget for årslønn før 2015 er beskrevet i
[dokumentasjonsnotatet
2011/12.](https://www.ssb.no/arbeid-og-lonn/artikler-og-publikasjoner/lonnsstatistikk-og+aarslonn)


## Begreper

**A-meldingen**

Dette er navnet på meldingen som inneholder alle opplysningene som
sendes inn til Skatteetaten.

**A-ordningen**

A-ordningen er en samordnet måte for arbeidsgivere å rapportere
opplysninger om inntekt og ansatte til NAV, SSB og Skatteetaten.
A-ordningen trådte i kraft 1. januar 2015.

A-ordningen er navnet på ordningen som EDAG-prosjektet utviklet.

**A-opplysningsloven**

[Lov om arbeidsgivers innrapportering av ansettelses- og inntektsforhold
m.m.
(a-opplysningsloven)(lovdata.no)](https://lovdata.no/dokument/NL/lov/2012-06-22-43) 
gir hjemmel for a-ordningen.

## Konfidensialitet
Lov om [offisiell statistikk og Statistisk sentralbyrå (statistikkloven)(lovdata.no)](https://lovdata.no/dokument/NL/lov/2019-06-21-32?q=statistikkloven) og SSBs regler for konfidensialitet følges.

I starten av produksjonssystemet, i prosessen mellom kildedata og inndata (kapittel 5), blir fødselsnummer (og d-nummer) erstattet av statistikknummer (SNR). SNR er et løpenummer som unikt identifiserer personer over tid. Ved skifte av fødselsnummer en eller flere ganger vil SNR være bindeleddet mellom de ulike fødselsnumrene og sikre at vi har en unik nøkkel over tid.

## Notatets struktur og leseveiledning

Strukturen i dette notatet følger SSBs virksomhetsmodell, som består av
følgende steg:

![](./media/image1.png){width="6.53037510936133in"
height="0.7124048556430446in" alt="Systemskisse SSBs virksomhetsmodell"}

I dette notatet beskrives alle prosessene med unntak av prosess 6
(analysere) og 7 (formidle). Relevante momenter under disse prosessene
er beskrevet i «Om statistikken» til hver enkelt statistikk.

Notatet består av fire deler:

[**Del 1. Avklare behov og planlegge**](avklare-planlegge.html)

Denne delen avklarer behov for data om sysselsetting og lønn. Omfatter
[definisjoner beskrevet i kapittel 2](definisjoner.html) og [beskrivelse av datakildene i kapittel 3](Datakilder.html). I kapittel 3 er det gitt en grundig beskrivelse av a-ordningen, som er hoveddatakilden, samt en omtale av kvalitet og sentrale endringer ved innføringen av a-ordningen.  

[**Del 2. Samle inn**](Del2-Samleinn.html)

Del 2 beskriver de [ulike datakildene (kapittel 4)](Kildedata.html), prosessene fra [kildedata til
inndata i kapittel 5](Prosessen-fra-kildedata-til-inndata.html) og [datatilstanden inndata (kapittel 6)](Inndata.html). Sammenkoblingen av de [ulike
datakildene i datavarehus omtaltes i kapittel 7](Datavarehus.html), mens [kapittel 8 gir en overordnet
beskrivelse av kontroller og tiltak](Kontroller-og-tiltak.html).

[**Del 3. Klargjøre data -- fil for arbeidsmarkeds- og lønnsstatistikk**](Del3-Klargjøring-av-data.html)

Klargjøring av data omfatter bearbeiding, editering, beregningsmetoder,
mv. Denne delen beskriver alle klargjøringsprosesser frem til det vi
omtaler som klargjort fil for arbeidsmarkeds- og lønnsstatistikk.

Kort oversikt over de ulike kapitlene i del 3:

[*Kapittel 9. Knytning mellom lønns- og arbeidsforhold*](Knytning-mellom-lønns-og-arbeidsforhold.html)

I inndata ligger informasjon om arbeidsforhold og lønn i ulike tabeller.
Dette kapittelet beskriver hvordan arbeidsforhold (jobb) og lønn knyttes
sammen.

[*Kapittel 10. Påkobling av arbeidsforhold fra andre kilder*](Påkobling-arbf-andre-kilder.html)

I kapittel 10 beskrives påkobling av arbeidsforhold fra andre kilder: a)
Vernepliktige og b) Skatteetatens oppdrags- og arbeidsforholdsregister
(OAR) som omfatter utenlandske oppdragstakere.

[*Kapittel 11. Tiltak på sluttdato arbeidsforhold*](Tiltak-sluttdato.html)

Det gjøres noen korreksjoner på sluttdato for arbeidsforhold (jobber)
basert på informasjon i NAVs Arena- register og SSBs statistiske kopi av
folkeregisteret (FREG). 

[*Kapittel 12. Referanseuke*](Referanseuke.html)

Datagrunnlaget avgrenses til å gjelde en referanseuke, vanligvis 3. uke
i måneden. I dette kapittelet gis det også en begrunnelse for hvorfor vi
har valgt en referanseuke.

[*Kapittel 13. Avgrensning og aggregering av arbeidsforhold*](Avgrensning-aggregering-arbf.html)

Det gjøres noen spesielle avgrensninger ved overlappende arbeidsforhold
i samme virksomhet og aggregeringer hvis flere arbeidsforhold i samme
virksomhet, se beskrivelse i kapittel 13.

[*Kapittel 14. Permisjoner og permitteringer*](Permisjoner-permitteringer.html)

Opplysninger om permisjoner og permitteringer benyttes til
klassifisering av sysselsetting (beskrives i kapittel 19). Personer som
er permittert eller på permisjon med forventet varighet under 90 dager
skal ifølge anbefalingene fra ILO klassifiseres som sysselsatte.
Behandling av opplysninger om permisjon og permitteringer i a-meldingen
er beskrevet i kapittel 14.

[*Kapittel 15. Imputering av arbeidsforhold fra perioden før*](Imputering-fra-perioden-før.html)

Imputering av arbeidsforhold fra perioden før (t-1) er beskrevet i
kapittel 15. Opplysningspliktige rapporterer status hver måned i
a-meldingen. For å unngå at uteglemmelser i rapporteringen eller
forsinket rapportering skal påvirker sysselsettingstallene, imputeres
alle arbeidsforhold fra måneden før (måned t-1) hvis hele foretaket
mangler i statistikkmåneden (måned t). Det er flere kriterier som må
oppfylles for at arbeidsforhold skal bli imputert, se omtale i kapittel
15.

[*Kapittel 16. Koble på kjennetegn fra virksomheter og foretak i VoF*](Koblepå-kjennetegn-vof.html)

I kapittel 16 beskrives påkobling av kjennetegn for virksomheter
(bedrifter/underenheter) og foretak fra SSBs Virksomhets- og
foretaksregister (VoF).

[*Kapittel 17. Kontroll og tiltak på fravær mellom virksomheter*](Kontrollogtiltak-fravær-virksomheter.html)

Tiltak hvis det er en dags overlapp ved jobbskifter mellom virksomheter
innenfor referanseuka omtales i kapittel 17.

[*Kapittel 18. Påkobling av ytelse fra a-meldingen*](Påkobling-ytelser-ameldingen.html)

Vi bruker informasjon om ytelser fra det offentlige for å vurdere hvilke
arbeidsforhold uten lønn som skal klassifiseres som sysselsetting. Vi
skiller mellom følgende ytelser som rapporteres i a-meldingen:
svangerskapspenger, foreldrepenger, sykepenger og sykepenger til fisker
som bare har hyre. Dette er omtalt i kapittel 18.

[*Kapittel 19. Klassifisering av arbeidsforhold og sysselsatte*](Klassifisering-arbfogsyss.html)

Det rapporteres inn mange arbeidsforhold i a-meldingen som etter SSBs
vurdering ikke er aktive i statistikkperioden. I kapittel 19 bestemmes
det hvilke arbeidsforhold som skal regnes som aktive og dermed avgjøre
sysselsetting.

[*Kapittel 20. Koble på helt arbeidsledige og bosatte utenfor
arbeidsstyrken*](Koblepå-heltarbl-utenfor-arbstyrken.html)

I Kapittel 20 beskrives påkobling av helt arbeidsledige og personer
utenfor arbeidsstyrken (bosatte personer 15 år og eldre).

[*Kapittel 21. Håndtering av lønn og arbeidstid*](Håndtering-lønn-avtaltarbtid.html)

Kapittel 21 beskriver hvordan informasjon om lønn bearbeides og hvordan
variabler i lønnsstatistikken beregnes og kontrolleres. I tillegg
beskrives metoden for forbedring av informasjon om arbeidstid.

[*Kapittel 22. Utlending, beregning av påkobling av kjennetegn*](Utledning-beregning-påkobling.html)

I dette kapittelet beskrives utledning av ulike variable og kjennetegn:

-   Arbeidsmarkedsstatus (gir bl.a. informasjon om man er lønnstaker,
    helt ledig eller ikke-lønnstaker)

-   Utledning av arbeidssteds- og bostedskommune

-   Imputering av innvandringskategori og innvandringsgrunn

-   Imputering av næringskode og sektor

[*Kapittel 23. Klargjort fil for arbeidsmarkeds- og lønnsstatistikk*](Klargjortfil-arbm-og-lønnsstat.html)

Prosessene beskrevet i del 2 (samle inn) og del 3 (klargjøring) leder
frem til klargjort fil for arbeidsmarkeds- og lønnsstatistikk.

[**Del 4. Klargjøre data -- fil for registerbaserte
sysselsettingsstatistikker**](Del4-klargjoringavdata-regsys.html)

Del 4 beskriver klargjøringsprosessene frem til den klargjorte filen for
registerbasert sysselsettingsstatistikk. Den største forskjellen mellom
den klargjorte filen for arbeidsmarked og lønn og klargjort fil for
registerbasert sysselsettingsstatistikk er at sistnevnte også omfatter
selvstendig næringsdrivende samt har kun november som
referansetidspunkt.

[Kapittel 24 beskriver påkobling av selvstendig næringsdrivende](Selvstendige.html). I
[kapittel 25 beskrives kort noen sentrale statistikker](Omtale-av-noen-statistikker.html), mens [kapittel 26
beskriver statistikken *Antall arbeidsforhold og lønn*](Antall-arbeidsforhold-og-lønn.html).

