# Datakilder

Dette kapittelet beskriver de ulike datakildene som benyttes. Først gir
det en beskrivelse av a-meldingen, som er hovedkilden. Deretter gis den
en beskrivelse av de andre datakildene som benyttes. De fleste [datakildene kobles på
i Datavarehuset (DVH), beskrevet kapittel 7](Datavarehus.html), mens andre registre kobles
på senere i produksjonsprosessen.

## A-meldingen

Hovedkilden til informasjon om arbeidsforhold og lønn er a-meldingen.
Opplysningene samles inn via en månedlig melding fra arbeidsgivere.
Opplysningene samles inn og sammenstilles av Skatteetaten (SKE).

### Dataleveransen fra Skatteetaten

SSB skal ha all informasjon i alle innsendte a-meldinger som ikke er
avviste. Imidlertid er dette begrenset til siste versjon av
informasjonen fra en gitt opplysningspliktig for en gitt måned,
inklusive informasjon fra alle virksomheter, og tilhørende
inntektsmottakere som er nye eller endrete. SSB skal ha alle nye
meldinger siden forrige forsendelse, det vil si:

1.  Ordinære meldinger for nyeste periode

2.  Erstatningsmeldinger for tidligere perioder

3.  Forsinkede meldinger for tidligere perioder

Dette betyr at SSB vil motta all ny informasjon som har kommet inn siden
forrige leveranse til SSB. Dette omfatter ordinære a-meldinger og
informasjon om (skattepliktige) ytelser fra NAV.

I tillegg til selve meldingen overføres informasjon om brudd på
forretningsregler i form av avvik.

Informasjon oversendes månedlig fra Skatteetaten til SSB. Alle godkjente
a-meldinger siden forrige rapportering skal overføres. Overføring skjer
ved at Skatteetaten lager flere filer som inneholder all informasjon.
Filene krypteres og hentes av SSB over en kryptert SFPT-linje.

Fristen for å levere a-melding til Skatteetaten er satt til den 5. i den
påfølgende måneden. Hvis den 5. faller på en helg eller helligdag er
fristen første virkedag etter den 5. For å ta hensyn til
erstatningsmeldinger og forsinkede meldinger, overføres data til SSB den
10. hver måned (data ble overført den 15. til og med januar 2018).

SSB mottar siste tilgjengelige oppsummering fra Skatteetaten.
Eksempelvis hvis en opplysningspliktig i starten av februar sender inn
to a-meldinger om periode januar, vil SSB motta disse oppsummert fra
Skatteetaten.

Det er utarbeidet en egen utleveringsavtale mellom Skatteetaten og SSB,
der bilag 2 beskriver tjenestens innhold.

### A-meldingen -- struktur og innhold

[A-meldingen
inneholder informasjon om arbeidsforhold, inntekt/lønn og skatt (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/), og
består av tre nivåer som vist i figuren nedenfor. Merk at det ikke
rapporteres hierarkisk slik figuren antyder. Figuren illustrerer
informasjonsinnholdet og ikke en reell fremstilling av organiseringen
rent fysisk.

![C:\\2f5b06ac44b104c5bac00c20a628169f](./media/image2.tmp){width="5.360869422572178in"
height="3.903240376202975in" alt="" alt="Illustrasjon av informasjonsinnholdet i a-meldingen"}

Virksomhet (bedrift) brukes som betegnelse på en produksjonsenhet, det
vil si en lokalt avgrenset enhet som hovedsakelig driver produksjon av
varer eller tjenester innenfor en bestemt næring. Virksomheter er
konkrete arbeidssteder som for eksempel butikker, hoteller, skoler,
bakerier, reklamebyråer og advokatkontorer. Dette omtales som underenhet
i Enhetsregisteret (ER).

Foretak (og opplysningspliktig) benyttes som navn på den juridiske
selvstendige enheten (hovedenheten).                       

*Nivå 1.* [Opplysningspliktig (juridisk
enhet) (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/hvem-ma-levere-a-melding/) 

På dette nivået skal det leveres opplysninger om foretaket meldingen
leveres for (kan være et foretak eller en fysisk person), for eksempel
organisasjonsnummer/ fødselsnummer/D-nummer, måned opplysningene gjelder
for, meldings ID, forskuddstrekk som skal betales, arbeidsgiveravgift
som skal betales samt kildesystem (navn på lønnsprogram + versjon).

*Nivå 2.*
[Virksomhet (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/organisasjonsnummer/juridisk-organisasjonsnummer-opplysningspliktig-og-organisasjonsnummer-for-virksomheter/)
(bedrift/underenhet)

Et foretak kan ha en eller flere virksomheter (underenheter). Dette
nivået inneholder opplysninger om virksomhetens organisasjonsnummer samt
opplysninger for å beregne arbeidsgiveravgift: grunnlag (ulike typer),
sone, sats og beregningskode.

Det er krav om virksomhetsnummer hvis foretaket (den juridiske enheten)
har flere virksomheter (krav siden oppstarten i januar 2015). Fra januar
2020 er det også krav om å oppgi virksomhetens organisasjonsnummer
dersom man bare har én virksomhet.

*Nivå 3.*
[Inntektsmottaker (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/fodselsnummer-d-nummer-eller-internasjonal-id-inntektsmottaker/) 

For hver inntektsmottaker skal det oppgis fødselsnummer (fnr) eller
D-nummer (midlertidig ID-nummer). For personer man venter på skal få
tildelt fnr/d-nummer skal følgende fylles ut: internasjonal
identifikator (f.eks. passnummer), navn, fødselsdato og ansattnummer.

For hver inntektsmottaker skal flere faste variable fylles ut: inntekts-
og ytelsesdetaljer (f.eks. lønn), forskuddstrekk, informasjon om
arbeidsforhold (f.eks. start- og stoppdato på arbeidsforholdet,
arbeidstidsopplysninger, yrke, permisjoner, permitteringer, m.m.) og
antall dager for sjøfolk.

I tillegg til informasjon på de tre nivåene nevnt over inneholder
a-meldingen opplysninger om selve innleveringen -- hvem har levert inn
(foretaket selv, lønnssentral, regnskapsbyrå, etc.), om det er en
erstatningsmelding, hvilken periode er det levert for, m.m.

Gjennom a-meldingen får man dermed informasjon om:

-   Arbeidsforhold

-   Lønnsinntekt

-   Pensjon/trygd

-   Ytelser fra det offentlige

-   Næringsinntekt

-   Arbeidsgiveravgift og forskuddstrekk

Skattefrie ytelser av typen sosialstønad og kontantstøtte rapporteres
ikke via a-meldingen.

[A-meldingen inneholder informasjon om
ordinære arbeidsforhold (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/ordinart-arbeidsforhold/), [maritime arbeidsforhold (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/maritimt-arbeidsforhold/)
samt [arbeidsforhold som frilanser, oppdragstaker og
personer som mottar
honorar (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/frilanser-oppdragstaker-og-personer-som-mottar-honorarer/).
A-meldingen inneholder ikke informasjon om selvstendig næringsdrivende.

#### **Arbeidstakere i a-meldingen** {.unnumbered}

Til det «gamle» Aa-registeret, som var hovedkilden til
sysselsettingsstatistikken til og med 2014, var det en nedre grense for
hvilke arbeidsforhold som skulle rapporteres: arbeidsforholdet måtte
vare mer enn seks dager og arbeidstiden skulle være mer enn fire timer
per uke. I a-meldingen er det en felles grense for innrapportering av
inntekt og av arbeidsforhold-opplysninger. Det betyr at i hovedsak skal
arbeidsforhold/lønnsinntekt rapporteres i a-meldingen dersom grensen på
kr 1 000 pr år overskrides. Det finnes noen unntak, disse er omtalt i
proposisjonen [Endringer i folketrygdloven og i skattelovgivningen mv. (tilpasning til a-ordningen), prop 48 L
2013-2014 (regjeringen.no)](http://www.regjeringen.no/nb/dep/asd/dok/regpubl/prop/2013-2014/Prop-48-L-20132014.html?id=752548).
Meldeplikten inntrer den måneden beløpsgrensen eventuelt overskrides.

I tillegg dekker a-meldingen også frilansere, oppdragstakere, m.m. Dette
er en gruppe som tidligere kun var i LTO-registeret, men uten at det var
mulig å identifisere om det var frilansere eller ordinære
arbeidsforhold.

#### **Hvis rapporteringsperioden er frem i tid** {.unnumbered}

Den opplysningspliktige kan rapportere inntil to måneder frem i tid.
Hvis a-meldingen gjelder en kalendermåned mer enn to måneder blir
meldingen avvist av Skatteetaten, det vil si a-meldingen anses ikke som
levert.

Mer informasjon om a-meldingen generelt, korrigeringer, identifisering
av inntektsmottakere, arbeidsforhold, beskrivelser av ytelser (herunder
lønn og NAV-ytelser) m.m. i [veiledningen til
a-meldingen (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/opplysninger-om-arbeidsforholdet/siste-dato-for-endring-av-stillingsprosent/).

### A-meldingen -- mer om innhold

Nedenfor er arbeidsforhold og inntektstyper nærmere beskrevet.

#### *Arbeidsforhold* {.unnumbered}

Følgende opplysninger vil komme på arbeidsforholdsnivå i a-meldingen:

-   arbeidsforholdID (for de med flere arbeidsforhold i samme
    virksomhet),

-   type arbeidsforhold (4 typer: ordinært arbeidsforhold, maritimt
    arbeidsforhold, frilansere/oppdragstakere m.m. og pensjon/ytelser
    uten ansettelsesforhold),

-   start- og sluttdato på arbeidsforholdet,

-   antall timer per uke som utgjør fulltid,

-   avlønningstype (Kodeliste: akkordlønnet, fastlønnet, honorar,
    Provisjonslønnet /prosentlønn og timelønnet) - *UTGIKK fra og med
    2019*,

-   yrke (7 siffer),

-   arbeidstidsordning (Kodeliste: Arbeid offshore - 33,6 t/u,
    Døgnkontinuerlig skiftarbeid og turnusarbeid - 35,5 t/u,
    Helkontinuerlig skiftarbeid og andre ordninger med 33,6 t/u,
    Skiftarbeid - 36,5 t/u, Andre skiftordninger og Ikke-skift),

-   (avtalt) stillingsprosent,

-   siste dato for endring av (avtalt) stillingsprosent,

-   dato for siste lønnsendring,

-   lønnsansiennitet,

-   lønnstrinn,

-   start- og sluttdato permisjoner og permittering,

-   permisjon- og permitteringsprosent og

-   permisjons- og permitteringsID (hvis flere permisjoner eller
    permitteringer samtidig).

-   Årsak til sluttdato (Kodeliste: Arbeidstaker har sagt opp selv,
    Arbeidsgiver har sagt opp arbeidstaker, Kontrakt, engasjement eller
    vikariat er utløpt, Arbeidsforholdet skulle aldri vært rapportert,
    Endring i organisasjonsstruktur eller byttet jobb internt, Byttet
    lønnssystem eller regnskapsfører) *-- ny fra 1.1.2021*

-   Ansettelsesform (Kodeliste: midlertidig, fast) -- *ny fra 1.1.2021*

Informasjon om avlønningstype samles ikke lenger inn i a-meldingen. Det
var obligatorisk å rapportere avlønningstype til og med desember 2017 og
frivillig i 2018. Fra og med 1.1.2019 er det ikke mulig å rapportere
avlønningstype. Det ble fra og med 1.1.2018 opprettet en ny
inntektsbeskrivelse: «honorar, akkord, prosent og provisjon». Denne
inntektsbeskrivelsen vil sammen med inntektsbeskrivelsene «fastlønn» og
«timelønn» erstatte informasjonen i avlønningstype.

Kodelisten for arbeidstidsordningen ble fra og med januar 2019 endret.
Ikke-skift, som før 2019 omfattet både «andre skiftordninger enn nevnt i
kodelisten» og «ikke-skift», ble splittet i to: «Andre skiftordninger»
(enn angitt i kodelisten) og «ikke-skift».

I a-meldingen skilles det mellom a) ordinære arbeidsforhold, b) maritime
arbeidsforhold, c) arbeidsforhold som frilanser, oppdragstaker, honorar
personer m.m. og d) pensjoner eller andre ytelser:

a)  [*Ordinære
    arbeidsforhold (skatteetaten.no)*](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/ordinart-arbeidsforhold/) 

    Ansatte som arbeider for lønn eller annen godtgjørelse og arbeidet
    ikke er maritimt, skal rapporteres et ordinært arbeidsforhold i
    a-meldingen.

b)  [*Maritime
    arbeidsforhold (skatteetaten.no)*](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/maritimt-arbeidsforhold/) 

    Ansatte som arbeider for lønn eller annen godtgjørelse for arbeid som
    er av maritim karakter (dvs. at arbeidet utføres til sjøs, enten på et
    fartøy eller en flyttbar innretning) skal rapporteres som et maritimt
    arbeidsforhold.

c)  [*Frilansere, oppdragstakere og personer som mottar
    honorarer (skatteetaten.no)*](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/frilanser-oppdragstaker-og-personer-som-mottar-honorarer/) 

    Hvis en person utfører arbeid eller oppdrag for lønn eller annen
    godtgjørelse uten tjenesteforhold/ansettelsesforhold (ikke ansatt),
    uten å være selvstendig næringsdrivende, skal arbeidsforholdet
    rapporteres som frilanser, oppdragstaker og personer som mottar
    honorar.

    Denne gruppen omfatter frilansere/oppdragstakere, folkevalgte
    (politikere i kommuner, fylker og på Stortinget), fosterforeldre, og
    personer med omsorgslønn, personer som har tillitsverv og
    styremedlemmer.

    Typiske eksempler på yrkesgrupper som ofte regnes som
    frilansere/oppdragstakere er musikere, tekstforfattere, skuespillere,
    journalister og oversettere.

    Det er kun krav om å rapportere opplysninger om arbeidsforholdet hver
    gang arbeidsgiver gjør utbetalinger til en person som utfører arbeid
    eller oppdrag for lønn eller annen godtgjørelse uten tjenesteforhold/
    ansettelsesforhold.

d)  [*Pensjoner eller andre
    ytelser uten arbeidsforhold (skatteetaten.no)*](https://www.skatteetaten.no/bedrift-og-organisasjon/arbeidsgiver/a-meldingen/veiledning/arbeidsforholdet/type-arbeidsforhold/pensjon-eller-andre-ytelser/)
    

    Omfatter personer som mottar pensjon eller andre ytelser og som ikke
    er i et arbeidsforhold eller oppdrag. Gjelder også enkelte
    utbetalinger til næringsdrivende.

    Denne arbeidsforholdstypen skal for eksempel benyttes til pensjonister
    som ikke har et arbeidsforhold, for ansatte på andre tiltak enn
    midlertidig eller varig lønnstilskudd fra NAV (som arbeidspraksis i
    ordinær eller skjermet virksomhet), lønn til ansatte som har sluttet
    (feriepenger, etterbetalinger, mv.), lottakere og reder i stilling om
    bord på fiske- og fangstfartøy, kursdeltakere som mottar refusjon for
    tapt arbeidsfortjeneste, oppmuntringspenger, personer som bare mottar
    utgiftsgodtgjørelse, personer som er på introduksjonsordningen for
    flyktninger og oppdrag til utenlandske oppdragstakere. Oppdrag til [utenlandske 
    oppdragstakere skal rapporteres i Oppdrags- og
    arbeidsforholdsregisteret (skatteetaten.no)](https://www.skatteetaten.no/skjema/opplysninger-om-kontrakt-oppdragstaker-og-arbeidstakere/).
    Utenlandske oppdragstakere er unntatt å rapportere arbeidsforhold i
    a-meldingen for å unngå dobbeltrapportering. Lønn må imidlertid
    rapporteres i a-meldingen.

    Her vil det bli rapportert enkelte arbeidsforhold hvor man skal bli
    definert som sysselsatt i sysselsettingsstatistikken. Det gjelder
    blant annet ansatte på andre tiltak enn lønnstilskudd fra NAV,
    lottaker og reder i stilling om bord på fiske- og fangstfartøy samt
    oppdrag til utenlandsk oppdragstaker. Arbeidsforhold som rapporteres
    til Oppdrags- og arbeidsforholdsregisteret kobles på i
    produksjonsprosessen og er omtalt i kapittel 10.1.

I veiledningen til a-meldingen er det gitt noen eksempler på når man
skal velge de ulike arbeidsforholdstypene.

For visse opplysningspliktige finnes det forenklede
rapporteringsordninger til Skatteetaten hvor man ikke angir noen
arbeidsforholdstyper. Det gjelder:

#### [Forenklet a-melding for veldedig eller allmennyttig organisasjon (A05) (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/lonn-og-ytelser/oversikt-over-lonn-og-andre-ytelser/lonn-fra-veldedig-eller-allmennyttig-organisasjon/) {.unnumbered}

Skjemaet er for veldedige organisasjoner som engasjerer en privatperson
til arbeidsoppdrag og lønnsutgiften ikke inngår i næringsvirksomhet. I
2021 var dette begrenset til samlet lønnsutbetaling fra arbeidsgiver på
inntil 800 000 kroner per år eller 80 000 kroner per ansatt per år.

#### [Melding om lønnet arbeid i hjemmet (A04) (skatteataten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/lonn-og-ytelser/oversikt-over-lonn-og-andre-ytelser/lonn-til-privatpersoner-for-arbeid-i-oppdragsgivers-hjem/) {.unnumbered}

Denne er for privatpersoner som betaler lønn til pass av barn i eget
hjem eller annet arbeid som for eksempel vedlikehold. Er utbetalt beløp
over en øvre årlig grense må man for sistnevnte type arbeid rapportere
på en av de ordinære måtene. Lønn under 6 000 kroner per ansatt per år
medfører ingen rapporteringsplikt. Hvis utbetalingene overstiger 60 000
kroner i året må det rapporteres på ordinær måte.

For disse arbeidsforholdene rapporteres ikke arbeidsforholdstype, avtalt
stillingsprosent, antall timer eller yrke. Det lages imidlertid en
todeling av «yrke» ut fra de to typene av lønnet arbeid i hjemmet. I
produksjonssystemet som beskrives i dette notatet behandles disse på
samme måte som arbeidstakere.

Opplysningene som rapporteres er tilgjengelig i alle datatilstandene,
men arbeidsforholdene for én person i samme virksomhet blir aggregert
til ett arbeidsforhold senere i produksjonsprosessen (aggregeringsnøkkel
er virksomhet\*statistikknummer(snr)), se kapittel 13.2.

#### *Inntektstyper* {.unnumbered}

I a-meldingen skal den opplysningspliktige gi opplysninger om de beløp
som ytes til inntektsmottakeren:

-   Opplysninger om inntekter, som kan deles i fire typer: lønn
    (arbeidsforhold), ytelse fra det offentlige, pensjon/trygd,
    næringsinntekt

-   Opplysninger om type inntekt: kontantytelser, naturalytelser eller
    utgiftsgodtgjørelse

-   Noen beløp vil kreve en ytterligere presisering, f.eks. må lønn
    deles opp i kontantlønn, timelønn, faste tillegg, etc.

I tillegg til inntektstype og fordel har alle inntektstypene også en
beskrivelse. Beskrivelsen identifiserer inntektstypen. F.eks. for
kontantytelse kan beskrivelsen være fastlønn, ventelønn,
svangerskapspenger, pensjon eller trygd.

I veiledningen til a-meldingen benyttes ofte begrepet «ytelse» og ikke
«inntektstype». I dette notatet benyttes imidlertid inntektstype for å
unngå at begrepet «ytelse» i veiledningen til a-meldingen sammenblandes
med begrepet «ytelsesforhold», som er begrepet som benyttes i SSBs
produksjonssystem. Begrepet «ytelse» brukes om ytelser fra det
offentlige og ytelser fra næringsdrivende, f.eks. sykepenger,
foreldrepenger, pensjoner, m.m. Se kapitlene om Pensjon/trygd, Ytelser
fra det offentlige og Ytelser til næringsdrivende nedenfor.

#### Kontantytelser {.unnumbered}

Det finnes mange lønnsinntekter (kontantytelser) i a-meldingen, som
f.eks.:

-   Fastlønn

-   Timelønn

-   Honorar, akkord, prosent og provisjon -- *ny fra og med januar 2018*

-   Tips -- *ny fra og med januar 2019*

-   Fast tillegg

-   Uregelmessige tillegg knyttet til arbeidet tid

-   Helligdagstillegg

-   Uregelmessige tillegg knyttet til ikke-arbeidet tid

-   Bonus

-   Overtidsgodtgjørelse

-   Styrehonorar og godtgjørelse i forbindelse med verv

-   Kommunal omsorgslønn og fosterhjemsgodtgjørelse

-   Sluttvederlag

-   Feriepenger

-   Annet («annet» er det som ikke naturlig hører hjemme i noen av de
    andre lønnsytelsene).

Se [veiledningen for
a-meldingen (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/lonn-og-ytelser/oversikt-over-lonn-og-andre-ytelser/) 
for full oversikt over lønn og andre ytelser.

I tillegg kommer informasjon om naturalytelser og utgiftsgodtgjørelser,
se omtale lenger ned.

For noen typer lønnsinntekter skal det oppgis antall. Det gjelder f.eks.
antall timer (gjelder timelønnede), antall km (gjelder bilgodtgjørelse),
antall dager, antall døgn, etc. I noen tilfeller vil det være krav om
ytterligere spesifisering (for eksempel om ytelsen er opptjent i
utlandet) og/eller tilleggsinformasjon (for eksempel tidsrom for når
ytelses ble opptjent).

Disse opplysningene er tilgjengelig i alle datatilstandene. Men
[lønnsforholdene blir aggregert senere i produksjonssystemet, se kapittel 13.2](#aggregering-hvis-flere-jobber-per-person-i-samme-virksomhet).

#### Naturalytelser {.unnumbered}

Med naturalytelser menes enhver økonomisk fordel som ytes i annet enn
kontanter, sjekker og lignende betalingsmidler, for eksempel fri bil,
rentefordel rimelige lån i arbeidsforhold, elektronisk kommunikasjon
(mobiltelefon, bredbånd), ansattes kjøp av aksjer/grunnfondsbevis til
underkurs, opsjoner, fri reise til og fra arbeidet (fri transport),
skattefri barnehageplass, helt eller delvis fri bolig, kost og losji,
m.m.

Detaljert informasjon om naturalytelser er tilgjengelig i inndata og i
datavarehuset. I prosessen mellom datavarehuset og klargjort fil
summeres naturalytelser og vi har kun summen per arbeidsforhold uten
ytterligere detaljer.

#### Utgiftsgodtgjørelse {.unnumbered}

Med utgiftsgodtgjørelse menes ytelser som en arbeidstaker mottar til
dekning av kostnader i forbindelse med utførelse av arbeid. Godtgjørelse
kan gi arbeidstaker et overskudd eller inneholde et element av lønn.
Eksempler er elektronisk kommunikasjon, smusstillegg,
flyttegodtgjørelse, matpenger i forbindelse med overtid, trekkpliktig
bilgodtgjørelse, m.m.

Elektronisk kommunikasjon (som for eksempel mobiltelefon) er et eksempel
på både en naturalytelse og en utgiftsgodtgjørelse som må innrapporteres
hver for seg, etter type ytelse.

Detaljert informasjon om utgiftsgodtgjørelser er tilgjengelig i inndata
og i datavarehuset. I prosessen mellom datavarehuset og klargjort fil
summeres utgiftsgodtgjørelser og vi har kun summen per arbeidsforhold
uten ytterligere detaljer.

#### Pensjon/trygd {.unnumbered}

Følgende skal rapporteres:

-   Pensjon i og utenfor arbeidsforhold og livrenter i
    arbeidsforhold mv. (gjelder pensjonsytelser fra andre enn
    folketrygden)

-   Etterlønn og etterpensjon etter dødsfall

-   Pensjon i dødsmåneden

-   Alderspensjon fra folketrygden (brukes kun for ytelser fra NAV)

-   Uførepensjon fra folketrygden (brukes kun for ytelser fra NAV)

-   Ektefelletillegg

-   Barnepensjon fra folketrygden (brukes kun for ytelser fra NAV)

-   Overgangsstønad til enslig mor eller far som begynte å løpe 31. mars
    2014 eller tidligere (brukes kun for ytelser fra NAV)

-   Overgangsstønad til gjenlevende ektefelle mv. (brukes kun for
    ytelser fra NAV)

-   Avtalefestet pensjon

-   Barnepensjon fra andre enn folketrygden

-   Introduksjonsstønad (til nyankomne innvandrere)

-   Supplerende stønad til pensjoner med kort botid i Norge (brukes kun
    for ytelser fra NAV)

-   Kvalifiseringsstønad

-   Nye livrenter i arbeidsforhold (kollektive livrenter) og livrenter
    tegnet som fortsettelsesforsikringer

-   Krigspensjon (brukes kun for ytelser fra NAV)

-   Etterlattepensjon fra folketrygden (brukes kun for ytelser fra NAV)

-   Uførepensjon fra andre enn folketrygden

-   Underholdningsbidrag tidligere ektefelle

-   Pensjon -- diverse (gjelder pensjonsytelser som ikke passer inn
    under overnevnte spesifiserte pensjonsytelsene)

#### Ytelser fra det offentlige (unntatt pensjoner og trygd) {.unnumbered}

Følgende ytelser innrapporteres fra det offentlige:

-   Foreldrepenger fra folketrygden (brukes kun for ytelser fra NAV)

-   Ventelønn

-   Dagpenger ved arbeidsløshet (brukes kun for ytelser fra NAV)

-   Sykepenger fra folketrygden (brukes kun for ytelser fra NAV)

-   Overgangsstønad til enslig mor eller far som begynte å løpe 1. april
    2014 eller senere (brukes kun for ytelser fra NAV)

-   Underholdningsbidrag til barn -skattefritt (brukes kun for ytelser
    fra NAV)

-   Skattefrie tilleggsstønader - gjelder utbetalinger til medlemmer av
    folketrygden som gjennomfører arbeidsrettede tiltak (brukes kun for
    ytelser fra NAV)

-   Arbeidsavklaringspenger (brukes kun for ytelser fra NAV)

-   Svangerskapspenger (brukes kun for ytelser fra NAV)

-   Skattefrie stønad til barnetilsyn fra folketrygden (brukes kun for
    ytelser fra NAV)

-   Dagpenger til fiskere som bare har hyre (brukes kun for ytelser fra
    NAV)

-   Sykepenger til fiskere som bare har hyre (brukes kun for ytelser fra
    NAV)

#### Ytelser til næringsdrivende {.unnumbered}

Enkelte ytelser til næringsdrivende skal rapporteres via a-meldingen:

-   Betalinger til næringsdrivende

-   Dagpenger ved arbeidsløshet utbetalt til selvstendig næringsdrivende
    (brukes kun for ytelser fra NAV)

-   Godtgjørelse til dagmamma som passer barnet i dagmammas hjem

-   Sykepenger til selvstendig næringsdrivende (brukes kun for ytelser
    fra NAV)

-   Sykepenger mv til dagmamma (brukes kun for ytelser fra NAV)

-   Sykepenger utbetalt til jord- og skogbrukere (brukes kun for ytelser
    fra NAV)

-   Lott eller part (herunder minstelott) til fiskere

-   Dagpenger til fiskere (brukes kun for ytelser fra NAV)

-   Sykepenger til fiskere (brukes kun for ytelser fra NAV)

#### **Mer informasjon i veiledningen for a-meldingen** {.unnumbered}

Mer informasjon om arbeids- og lønnsforhold, trekkplikt,
arbeidsgiveravgift, kontantytelser (fastlønn, timelønn, etc.),
utgiftsgodtgjørelse, etc. finnes i [veiledningen til
a-meldingen (skatteetaten.no)](https://www.skatteetaten.no/bedrift-og-organisasjon/arbeidsgiver/a-meldingen/veiledning/).

### A-meldingen -- kvalitet 

Kvaliteten i a-meldingen regnes som god og bedre enn tidligere kilder
brukt til arbeidsmarkeds- og lønnsstatistikk. A-meldingen gir generelt
et bedre datagrunnlag ved at det er mer korrekt på individnivå samt at
det dekker flere lønnstakerforhold enn det som var hovedkilden til og
med 2014 (NAVs Arbeidstakerregister). Det er flere grunner til at
kvaliteten har blitt bedre. Med a-meldingen har vi et sammenhengende
regelverk som fremtvinger mer korrekt rapportering. Informasjon om
arbeidsforhold og lønn kommer nå fra den samme kilden, og ikke fra ulike
kilder som tidligere. I tillegg får vi hyppigere rapportering av
lønnsinformasjon. Sammenheng i rapporteringen gir også bedre muligheter
for kontroll og oppfølging med flere variabler.

Det er særlig to forhold vedrørende arbeidsforhold (jobber) som har
blitt bedre med a-meldingen: a) mer korrekte data om hvilke
arbeidsforhold som er aktive i referanseuken, og b) bedre informasjon om
egenskapene ved arbeidsforholdene, som f.eks. næringstilknytning og
arbeidssted.

Opplysninger om arbeidsforhold (jobber) og lønn rapporteres sammen i
a-meldingen, mens det ble rapportert i ulike kilder til og med 2014.
Jobber ble rapportert til NAVs Arbeidstakerregister (Aa-registeret),
mens lønn ble rapportert til Skatteetatens Lønns- og
trekkoppgaveregisteret (LTO-registeret).

I a-meldingen får vi rettet opp en del feil som var i det gamle
Aa-registeret, spesielt med hensyn til hvilke personer som faktisk er
sysselsatt i referanseuken for statistikken. Det var to typer viktige
mangler ved rapporteringen til det tidligere Aa-registeret:

1)  en god del arbeidstakerforhold som skulle vært meldt opphørt

2)  forsinkelser i innmelding av nye arbeidsforhold.

Disse feilene motvirket hverandre i noen grad, men ga samlet sett noe
for mange arbeidstakere. For noen undergrupper var manglene relativt
store. For eksempel var det for mange arbeidstakere i næringen *utleie
av arbeidskraft* (næring 78.2) fordi mange ikke ble utmeldt i perioder
de ikke hadde vikaroppdrag. Arbeidstakere som gikk over på alderspensjon
ble dessuten for sent meldt ut og tallet på sysselsatte over 67 år var
derfor for høyt. Med data fra a-meldingen, der vi henter inn
arbeidstids- og lønnsdata samtidig, kan vi kontrollere faktisk aktivitet
ved at personer har hatt utbetalt lønn i referansemåneden.

A-meldingen gir også bedre tall for ulike kjennemerker for yrke,
arbeidstid, næring og arbeidssted. Alle opplysningene om yrke og
arbeidstid hentes nå fra a-meldingen. I det gamle opplegget (til og med
2014) måtte en del av variablene for yrke og arbeidstid beregnes fordi
arbeidsforholdene var hentet fra kilder som manglet disse opplysningene
(blant annet LTO-registeret). LTO-registeret hadde dessuten bare
knytning til foretak og ikke til virksomhet (underenhet) under
foretaket. I a-meldingen har vi knytning til virksomhet for alle jobber.
Det gir mer presise tall for næring og arbeidsstedskommune.

Kvaliteten på opplysningene om lønn har også blitt bedre i a-meldingen
sammenlignet med tidligere kilder. Før a-ordningen, det vil si før 2015,
var lønnsstatistikken basert på fulltelling fra registerdata og en
utvalgsundersøkelse for privat sektor. Det er flere grunner til at
opplysninger om lønn har blitt bedre med a-meldingen:

a)  vi får hyppigere opplysninger om lønn -- hver måned istedenfor én
    gang per år (tellingstidspunkt var 1. september eller 1. oktober
    avhengig av næring)

b)  fulltelling for lønnstakere i privat sektor (istedenfor utvalg)

c)  Mindre usikkerhet i tallene på grunn av utvalg gir større usikkerhet
    enn fulltelling

Selv om kvalitet generelt anses som god er det noen utfordringer ved
bruk av informasjonen til statistikkproduksjon. Det er dels knyttet til
at det særlig rapporteres mange arbeidsforhold som SSB ikke regner som
aktive og dels knyttet til rapportering av arbeidstid. Den første
utfordringen har vi gode muligheter for å justere for ved å benytte
opplysninger om lønn. Dette er omtalt i kapittel 19. Den andre
utfordringen er omtalt i kapittel 21 og i artikkelen [Metode for
forbedring av informasjon om rapportert arbeidstid fra
a-meldingen](https://www.ssb.no/arbeid-og-lonn/artikler-og-publikasjoner/ny-metode-gir-bedre-informasjon-om-arbeidstid).

Lønn blir rapportert på en annen måte i a-meldingen enn i tidligere
lønnsstatistikk (før a-ordningen kom i 2015). I a-meldingen får vi
summen som er utbetalt fremfor hvor mye som er lønn for en bestemt
avtalt arbeidstid. Dette medfører at vi er mer avhengig av arbeidstid og
at vi har opplysninger fortløpende for alle måneder (for eksempel
korreksjoner ved «glatting» på grunn av for eksempel etterbetalinger).
Det kan i a-meldingene også forekomme at lønnsarter oftere rapporteres
feil fordi det nå i motsetning til før er flere lønnsbeskrivelser som
kan benyttes (samt at det er mulig å rapportere lønn på «annet»). Skifte
av lønns- og personalsystem har også hatt noe betydning da opplysningene
endres både på arbeidsforhold og lønn.

I tillegg er det et skille mellom kvalitet til statistikkproduksjons
kontra saksbehandling. Informasjon kan være korrekt rapportert og blir
riktig til saksbehandling, men kan likevel bli feil til
statistikkproduksjon. For eksempel er det noen virksomheter som helt
korrekt rapporterer dobbelt fastlønn for en måned. Virksomheter som har
lønnsutbetaling den 1. i måneden vil betale ut og rapportere beløpet på
måneden før når lønningsdagen faller på en helg eller helligdag. Dette
er altså korrekt rapportering, men kan gi feil i statistikkene.

A-meldingen samt en rekke andre registerkilder som omtales i dette
kapittelet benyttes for konsistensbehandling mellom ulike datakilder,
valg av viktigste arbeidsforhold (jobb) og klassifisering som
sysselsatt, beregning av lønn samt for å kvalitetssikre dataene.

Det gjennomføres flere typer kontroller av data, både ved mottak hos
Skatteetaten og i SBB som skal bidra til å forbedre datakvaliteten, jf.
omtale i kapittel 8. I tillegg har flere av prosessene beskrevet i del
3, klargjøring av data, som formål å sikre kvaliteten til
statistikkformål.

### Noen sentrale endringer med a-ordningen

Innføringen av a-meldingen har medført noen sentrale endringer
sammenlignet med de tidligere kildene til lønns- og
sysselsettingsstatistikkene (Aa-registeret, LTO-registeret og oppgave
til lønnsstatistikk) som ble benyttet til og med 2014:

-   Det rapporteres *status* for arbeidsforholdsopplysningene hver måned
    i a-meldingen. Det betyr at de samme opplysningene om arbeidsforhold
    må gjentas hver måned selv om det ikke er noen endringer. Til det
    gamle Aa-registeret (til og med 2014) skulle arbeidsgivere kun
    rapportere endringer.

-   Flere små arbeidsforhold rapporteres ved at nedre grense for å
    rapportere er samordnet med grensen for å rapportere lønn til
    Skatteetaten (1000 kroner per år)

-   Det kan rapporteres flere arbeidsforhold per person i samme
    virksomhet. Til det gamle Aa-registeret (til og med 2014) ble det
    kun rapportert ett arbeidsforhold for samme person per virksomhet.

-   Det rapporteres lønn, delt opp på flere typer lønn, hver måned for
    alle arbeidsforhold og ikke kun for et utvalg (til
    lønnsstatistikken). LTO-registeret ga informasjon om lønn for hele
    året uten skille mellom typer kontantytelser og kun på foretaksnivå.

-   Det rapporteres yrke også for ansatte i staten i a-meldingen.

## Selvangivelsesregisteret/Skattemeldingen

Selvangivelsesregisteret/skattemeldingen eies av Skattedirektoratet.
Registeret omfatter alle personer over 13 år, og består av utvalgte
opplysninger fra selvangivelsene. De viktigste kjennemerkene som hentes
herfra er næringsinntekt og -underskudd fra selvstendigvirksomhet i
henholdsvis primærnæringen og andre næringer. Denne informasjonen ligger
til grunn for definering av selvstendig næringsdrivende.

Det er imidlertid en rekke egenskaper ved registeret som begrenser hva
som er mulig å få ut av datamaterialet:

-   Ingen dateringer. Selvangivelsesregisteret har kalenderåret som
    referansedato. Det er altså kun mulig å finne ut om en person hadde
    inntekt som selvstendig en eller annen gang i løpet av året. Ved
    konsistensbehandling med andre registre, kan vi i enkelte tilfeller
    forbedre dateringen noe.

-   Kun data for personer. Ingen opplysninger om den enkeltes jobb. Det
    er for eksempel ikke mulig å knytte inntekt til arbeidsforhold.

-   Svært lang produksjonstid. Registeret er klart i underkant av ett år
    etter utløpet av referanseåret.

På grunn av produksjonstiden på registeret benyttes data for året før i
den registerbaserte sysselsettingsstatistikken. Dette registeret kobles
på etter at den klargjorte filen for arbeidsmarked og lønn er etablert.
Se omtale i kapittel 24.

## Virksomhets- og foretaksregisteret (VoF)

SSBs Virksomhets- og foretaksregister (VoF) er et av flere registre som
er knyttet til Enhetsregisteret (ER) i Brønnøysundregistrene og
inneholder data
om [virksomheter](https://www.ssb.no/virksomheter-foretak-og-regnskap/statistikker/bedrifter) og [foretak](https://www.ssb.no/virksomheter-foretak-og-regnskap/statistikker/foretak) i
offentlig og privat sektor i Norge. VoF skal være et heldekkende og
kvalitetssikret register, og utgjøre en felles populasjon for den
økonomiske og næringsmessige statistikken samt personstatistikken.

Virksomhet brukes av SSB som betegnelse på en produksjonsenhet, dvs. en
lokalt avgrenset enhet som hovedsakelig driver produksjon av varer eller
tjenester innenfor en bestemt næring. Virksomheter er konkrete
arbeidssteder som for eksempel butikker, hoteller, skoler, bakerier,
reklamebyråer og advokatkontorer. Dette omtales som underenhet i ER.

VoF inneholder informasjon om virksomheten der de sysselsatte arbeider,
som virksomhetens hovednæring, sektorkode, organisasjonsform, kommune,
m.m.

For privat sektor opererer ER/VoF med foretak som navn på en juridisk
selvstendig enhet. Foretak i privat sektor er videre splittet opp i
virksomheter (bedrifter/underenheter). I motsetning til privat sektor
kan statlig (og kommunal) forvaltning også ha registrert enheter mellom
det øverste nivået (foretaket) og det laveste nivået (virksomheten).
Disse mellomliggende nivåer omtales som organisasjonsledd.

*Hyppighet:* 2 ganger per måned (siste dag i måneden og 10. i måneden
etter).

*Referanseperiode:* Ingen. Uttaket gjenspeiler situasjonen i
VoF-registeret på overføringstidspunktet. I produksjonssystemet bruker
vi situasjonsuttaket per måneden etter statistikkmåneden, det vil si ved
utgangen av statistikkmåneden.

## Fokeregisteret (FREG)

Skatteetaten har modernisert Folkeregisteret, og har gått over fra DSF
(Det sentrale folkeregisteret) til FREG (folkeregisteret) 15. oktober
2020.

Dataene i Befolkningsregisteret (BeReg), SSBs statistiske kopi av
Folkeregisteret, inneholder både data fra DSF og FREG. Denne versjonen
ble benyttet til og med september 2022. Fra og med oktober-kjøringen i
2022 benytter vi SSB sin statistiske versjon av Folkeregisteret (FREG).

FREG består av alle personer med fødselsnummer (fnr) uavhengig om
personen er bosatt, død, utvandret, m.m. og alle personer med et
midlertidig ID-nummer, et såkalt D-nummer (Dnr). Dnr er et
identifikasjonsnummer for personer som ikke har norsk fødselsnummer. Dnr
er 11-sifret, og består av modifisert fødselsdato (det legges til 4 på
det første tallet) og et femsifret nummer.

*Hyppighet:* én ganger per måned (siste dag i måneden).

*Referanseperiode:* Ingen. Uttrekket gjenspeiler situasjonen i FREG på
overføringstidspunktet. Det er situasjonen etter statistikkmåneden som
benyttes, det vil si situasjonen ved utgangen av statistikkmåneden.

## Matrikkelen

Matrikkelen inneholder bl.a. opplysninger om adresser for bosatte og
boliger, som grunnkrets, kommune, osv.

*Hyppighet:* 2 ganger per måned (siste dag i måneden og 10. i måneden
etter).

*Referanseperiode:* Ingen. Uttrekket gjenspeiler situasjonen i
Matrikkel-registeret på overføringstidspunktet. Det er situasjonen etter
statistikkmåneden som benyttes, det vil si situasjonen ved utgangen av
statistikkmåneden.

## Innvandrere og norskfødte med innvandrer foreldre

Innvandrere og norskfødte med innvandrer foreldre er en fil som hentes
fra SSBs statistiske kopi av folkeregisteret (FREG) og inneholder blant
annet informasjon om landbakgrunn (flere generasjoner) og
innvandrerkategori.

*Hyppighet:* årlig

*Referanseperiode:* 01.01.

Ny årgang kobles på så fort den er tilgjengelig, vanligvis i løpet av
februar året etter referanseperioden.

## Innvandrere etter innvandringsgrunn

Innvandrere etter innvandringsgrunn hentes fra SSBs statistiske kopi av
folkeregisteret (FREG) og er en fil med oversikt over innvandrere og
deres årsak til innvandring. For flyktninger finnes det egne variable
med årsaker. Filen inneholder blant annet informasjon om landbakgrunn
(flere generasjoner).

*Hyppighet:* årlig

*Referanseperiode:* 01.01.

Ny årgang kobles på så fort den er tilgjengelig, vanligvis i løpet av
mai/juni året etter referanseperioden.

## Høyeste fullførte utdanning (NUDB)

Utdanningsnivå er hentet fra Nasjonal Utdanningsdatabase (NUDB).
Registeret over befolkningens utdanning omfatter personer registrert
bosatt i Norge pr 1.10., og som er 16 år og over ved utgangen av
rapporteringsåret. I tillegg registreres 15-åringer som har fullført
grunnskolen eller som er i gang med en utdanning utover grunnskolenivå.

Registeret omfatter bl.a. informasjon om høyeste fullførte utdanning og
dato for fullført utdanning.

*Hyppighet:* årlig

*Referanseperiode:* 1.10.

Ny årgang kobles på så fort den er tilgjengelig, vanligvis i juni året
etter referanseperioden. Den nye årgangen kobles på i juli-kjøringen, og
da kobles den nye informasjonen på tilbake til oktober.

## Igangværende utdanning

Registeret inneholder informasjon om igangværende utdanning, uansett om
man er registrert som bosatt eller ikke i folkeregisteret.

*Hyppighet:* årlig

*Referanseperiode:* 1.10.

Ny årgang kobles på så fort den er tilgjengelig, vanligvis i juni året
etter referanseperioden. Den nye årgangen kobles på i juli-kjøringen, og
da kobles den nye informasjonen på tilbake til oktober.

## ARENA-registeret

ARENA-registeret er NAVs register over arbeidssøkere registrert av
saksbehandler ved NAV eller ved selvbetjening på
[nettsidene til NAV](http://www.nav.no). Denne gruppen er inndelt i ordinære
arbeidssøkere, som blant annet omfatter helt ledige, ordinære
tiltaksdeltakere og delvis sysselsatte, samt yrkeshemmede.

SSB mottar situasjonsuttak for slutten av hver måned. Disse mottas
normalt ca. 7 dager etter referansemånedens utløp.

*Hyppighet:* Månedlig

*Referanseperiode:* Vanligvis siste tirsdag i måneden, men noen
tilfeller tidligere, typisk i desember og påskemåneden.

## Oppdrags- og arbeidsforholdregisteret (OAR)

Alle oppdrag og underoppdrag gitt til et selskap som er hjemmehørende i
utlandet, eller til person som er bosatt i utlandet, gitt at verdien
overstiger 20 000 kroner, rapporteres i Oppdrags- og
arbeidsforholdsregisteret, OAR (tidligere Sentralskattekontoret for
utenlandsaker, SFU).

Det er oppdragsgivers plikt å rapportere oppdraget. Den utenlandske
oppdragstakeren har plikt til å rapportere arbeidstakerne som jobber på
oppdraget.

Oppdragstaker skal gi opplysninger om alle arbeidstakere som jobber på
oppdrag i Norge eller på kontinentalsokkelen. Skatteetaten vil utstede
d-nummer og skattekort etter informasjon gitt på skjema RF-1198.

Selskap som er hjemmehørende i utlandet, og som utfører oppdrag i Norge
eller på kontinentalsokkelen, må levere blant annet lønn- og ytelser i
a-meldingen.
Oppdragstakere som leverer skjema RF-1198 har fritak for rapportering
til NAVs Arbeidstaker- og arbeidsgiverregister (Aa-registeret). Det vil
si at hvis arbeidstakere er rapportert til OAR er det ikke nødvendig å
rapportere arbeidsforholdet i a-meldingen.

[Mer informasjon om rapportering til OAR på nettsidene til skatteetaten (skatteetaten.no)](https://www.skatteetaten.no/skjema/opplysninger-om-kontrakt-oppdragstaker-og-arbeidstakere).

Filen SSB mottar fra Skatteetaten inneholder blant annet opplysninger om
start-, og stoppdato for arbeidsforholdet, arbeidsstedskommune og
juridisk organisasjonsnummer. Filen inneholder ikke organisasjonsnummer
virksomhet. SSB mottar et totaluttak som inneholder arbeidsforhold for
siste fem år.

SSB mottar fil fra Skatteetaten i begynnelsen av hver måned, vanligvis
den 5.

*Hyppighet:* Månedlig

*Referanseperiode:* Hele måneden.

## Vernepliktregisteret

Vernepliktregisteret administreres av Forsvarets personell og
vernepliktssenter (FPVS). Registeret omfatter alle vernepliktig i
Forsvaret og sivilarbeidere, og inneholder datoer for inntak og
dimisjon.

*Hyppighet:* Månedlig

*Referanseperiode:* Hele måneden.

## Lærlinger

Lærlinger hentes fra SSBs fil med igangværende elever i videregående
opplæring. For å identifisere lærlingens lærebedrift benyttes
fagopplæringsfil fra fylkeskommunenes datasystem for inntak til og
forvaltning av videregående opplæring (VIGO).

*Hyppighet:* Årlig

*Referanseperiode:* 30.9 for begge filer

Ny årgang kobles på så fort den er tilgjengelig. Begge filer må være
klare før koblingen gjøres. Fagopplæringsfilen fra VIGO får SSB normalt
i januar året etter, men filen med igangværende elever i videregående
opplæring er vanligvis ikke klar før midten av februar året etter. 

## NAVs register over foreldrepenger

Vi mottar fil fra NAV om bl.a. foreldrepermisjoner. A-meldingen
inneholder kun opplysninger om foreldrepenger som NAV har utbetalt.
Foreldrepengeregisteret inneholder også foreldrepermisjoner der
arbeidsgivere betaler ut lønn og får refundert senere.

[Opplysninger om foreldrepermisjon kobles på i forbindelse med
utarbeidelse av tall for ansatte i staten, se kapittel 25.6](#ansatte-i-staten).

*Produksjonshyppighet:* Månedlig

*Referanseperiode:* Hele måneden

Vi mottar alle 12 månedsfilene i januar/februar året etter.

## Fastlegeregisteret

Fastlegeregisteret gir oversikt over fastlegene. Fastlegeregisteret
hentes årlig fra Norsk helsenett. Se mer [informasjon om
fastlegeregisteret på nettsidene til Norsk helsenett (nhn.no)](https://www.nhn.no/samhandlingsplattform/grunndata/fastlegeregisteret) 

HELFO er ansvarlig for å holde fastlegeregisteret oppdatert. Fila hentes
inn én gang per år i januar og kobles på den [klargjorte filen for
registerbasert sysselsettingsstatistikk (se *Del 4*](Del4-klargjoringavdata-regsys.html)). Vi benytter et
uttrekk fra fastlegeregisteret per 16.11.

*Hyppighet*: Årlig

*Referanseperiode*: 16.11
