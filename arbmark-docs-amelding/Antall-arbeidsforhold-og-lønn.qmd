# Antall arbeidsforhold og lønn

I dette kapittelet beskrives statistikken *antall arbeidsforhold og
lønn*. Først omtales formål, populasjon samt jobb- og
arbeidskraftsstrømmer (kapittel 26.1). I kapittel 26.2 beskrives
forskjellen mellom foreløpige og endelige tall samt sesongjustering.
Sammenheng med årlig lønnsstatistikk omtales i kapittel 26.3.

## Formål, populasjoner og definisjoner

En av de samfunnsøkonomiske gevinstene ved opprettelsen av a-ordningen
var hyppigere statistikk om endringer i antall jobber (arbeidsforhold),
lønnstakere og lønn, samt gi tabeller over utviklingen på regionalt nivå
(kommuner og fylker) som vi ikke har i arbeidskraftundersøkelsen (AKU)
eller kvartalsvis nasjonalregnskap (KNR). Statistikken [*antall
arbeidsforhold og
lønn*](https://www.ssb.no/arbeid-og-lonn/sysselsetting/statistikk/antall-arbeidsforhold-og-lonn)
viser utviklingen i disse størrelsene både månedlig og kvartalsvis.
Formålet med den kvartalsvise statistikken er å vise endringer i antall
jobber (arbeidsforhold), antall lønnstakere og lønnsnivå for hvert
kvartal sammenlignet med samme kvartal året før. Formålet med den
månedlige statistikken er å belyse konjunkturutviklingen i Norge, målt
ved endringer i antall jobber (arbeidsforhold), antall lønnstakere og
kontantlønn.

Statistikken baserer seg på [den klargjorte filen for arbeidsmarked og
lønn](Klargjortfil-arbm-og-lønnsstat.html), og dekker alle lønnstakere, jobber og
lønn. Statistikken ble første gang publisert i januar 2018, med tall
tilbake til 1. kvartal 2016. Tall for lønn tilbake til 1. kvartal 2016
ble inkludert i statistikken ved publiseringen av 2. kvartal 2018. Fra
og med desember 2020 ble statistikken utvidet med månedstall. Formålet
med månedlig statistikk er å gi et raskt bilde av konjunkturutviklingen
i Norge, målt ved endringer i antall lønnstakere (personer), antall
jobber (arbeidsforhold) og kontantlønn. Tabellene inneholder både
foreløpige og endelige månedstall, see omtale i kapittel 23.1 og 26.2.

**Populasjon**

Statistikken omfatter bosatte og ikke-bosatte lønnstakere i alle
aldersgrupper som jobber i virksomheter hjemmehørende i Norge. Da
statistikken er basert på registerdata, gjøres beregningene av antall
ved å telle opp antall lønnstakere og jobber (arbeidsforhold) innenfor
bestemte grupper. Nivåtallene for lønn er gitt som gjennomsnitt, og det
er brutto lønn før skatt som inngår i lønnsbegrepene.

For avtalt månedslønn og månedslønn er det kun jobber (arbeidsforhold)
med utbetalt lønn innenfor lønnsbegrepet i lønnsstatistikken på
tellingstidspunktet som inngår i beregningene av lønn. Alle jobber
(arbeidsforhold) har ikke utbetalt slik lønn hver måned, og kan dermed
inngå i opptellinger av jobber og som lønnstakere uten å være med i
beregningen av gjennomsnittslønn. Kontantlønn omfatter derimot alle
kontante ytelser fra arbeidsgiver som betyr at det omfatter mer enn
lønnsbegrepet avtalt månedslønn og månedslønn. Bak gjennomsnittet for
kontantlønn vil det derfor inngå flere arbeidsforhold enn for avtalt
månedslønn og månedslønn.

**Definisjoner**

I statistikken kan vi grovt skille mellom jobbrelaterte-,
arbeidsgiverrelaterte-, personrelaterte- og lønnsrelaterte variabler,
samt definisjoner som omhandler jobb- og arbeidskraftsstrømmer. Se kapittel 2 for
definisjoner av viktige begreper og vedlegg A.

Lønnsbegrepene i statistikken er begrenset til å omfatte kontante
godtgjørelser fra arbeidsgiver til arbeidstaker for avtalt arbeidstid.
Statistikken omfatter følgelig ikke naturalytelser, forsikringer og
heller ikke trekkfrie utgiftsgodtgjørelser, feriepenger og lignende. Det
er brutto lønn før skatt som inngår i lønnsbegrepene.

Det er de samme begrepene/definisjonen som benyttes i statistikkene
*antall arbeidsforhold og lønn* som i den årlige *lønnsstatistikken*.
Men noen begreper, som *månedslønn* og *jobber (arbeidsforhold),* har
noe ulike betydning i statistikkene. Dette er omtalt i kapittel 26.3.

**Kontantlønn**

*Kontantlønn* omfatter alle kontante ytelser, og er ikke knyttet til
avtalt arbeidstid, fra arbeidsgiver herunder avtalt månedslønn, faste og
uregelmessige tillegg, bonus, overtidsgodtgjørelse, sluttvederlag og
andre kontante ytelser, før skatt. Kontantlønn publiseres som
gjennomsnitt per jobb (og ikke som heltidsekvivalent).

Kontantlønn omfatter utbetalte beløp, og tar ikke hensyn til
arbeidstiden. Det er dermed ikke det samme som månedslønn som viser lønn
for avtalt arbeidstid.

I statistikken [*antall arbeidsforhold og
lønn*](https://www.ssb.no/arbeid-og-lonn/sysselsetting/statistikk/antall-arbeidsforhold-og-lonn) publiseres
månedlige tall på gjennomsnittlig kontantlønn per jobb, både med og uten
sesongjustering (se omtale av sesongjustering i kapittel 26.2).
Endringer i gjennomsnittlig kontantlønn kan blant annet skyldes:

1)  Endringer i arbeidstid, fordi i denne statistikken deles kontantlønn
    på antall jobber og ikke arbeidstiden

2)  Endring i lønnsnivået (lønnssats) i hver enkelt jobb

3)  Endringer i sammensetningen av jobber med ulikt lønnsnivå. Rett i
    etterkant av koronautbruddet var det for eksempel en merkbar [økning
    i gjennomsnittlig kontantlønn på grunn av bortfall av mange jobber
    med lavt lønnsnivå, deriblant mange
    deltidsjobber](https://www.ssb.no/arbeid-og-lonn/artikler-og-publikasjoner/jobbfall-pa-over-4-prosent)

4)  I et normalt år varierer kontantlønnen etter et nokså regelmessig
    sesongmønster. For å sammenligne kontantlønn påfølgende måneder
    bruker vi sesongjusterte tall som prøver å ta hensyn til
    sesongvariasjoner, som for eksempel:

    a.  Utbetaling av bonuser øker kontantlønnen i perioden februar til
        april

    b.  Utbetaling av feriepenger øker kontantlønnen, hovedsakelig i
        juni

    c.  Sommerjobber med lavere lønnsnivå i perioden juni til august
        trekker ned kontantlønnen per jobb

    d.  Etterbetalinger i forbindelse med lønnsoppgjør øker
        kontantlønnen i måneden de utbetales. Dersom etterbetalingene
        kommer på de samme tidspunktene hvert år, vil de delvis kunne
        fanges opp av sesongjusteringen. I mange næringer er omfanget av
        etterbetalinger størst i perioden september til desember.

    e.  Økt aktivitet i en næring, eksempelvis i varehandelen i desember
        med flere jobber og mange som jobber mer enn normalt.

**Jobbstrømmer og arbeidskraftsstrømmer**

Antall jobber som er skapt i løpet av et år, viser bare en liten del av
endringene som faktisk har skjedd på arbeidsmarkedet. Det finnes mer
informasjon om strømningstall i artikkelen: [*Strømningstall viser
bevegelsene av jobber og arbeidskraft som ligger bak
nettoendringene*](https://www.ssb.no/arbeid-og-lonn/artikler-og-publikasjoner/de-store-bevegelsene-i-arbeidsmarkedet) og
i et [notat som beskriver mobiliteten i arbeidsmarkedet og måter å
beskrive strømmer i arbeidsmarkedet](https://www.ssb.no/arbeid-og-lonn/artikler-og-publikasjoner/mobilitet-i-arbeidsmarkedet).

La oss si at det i løpet av et år er blitt 60 000 flere jobber i Norge,
og at antallet jobber har økt fra 2 940 000 til 3 000 000. I løpet av
dette året vil det være virksomheter som har fått flere arbeidsplasser
totalt, mens andre vil ha fått færre. Tabellene over *jobbstrømmer*
viser omfanget av disse endringene. Bak en nettoendring på 60 000 kan
jobbstrømmene for eksempel vise at virksomheter i vekst til sammen hadde
en økning på 310 000 jobber mens andre virksomheter til sammen hadde en
nedgang på 250 000 jobber.

I en tabell over *jobbstrømmer* vil en virksomhet som har fått 6 flere
ansatte siste år bidra med 6 i den delen av tabellen som viser
jobboppgang. Tilsvarende vil en virksomhet som har redusert
arbeidsstokken sin med 10 bidra med 10 i den delen som viser jobbnedgang
siste år. Alt i alt viser slike tabeller dermed summene av henholdsvis
virksomhetenes jobboppganger og virksomhetenes jobbnedganger siste år.
Slike tall kalles *jobbstrømmer* og de viser i hvilken grad ulike
nærings- og sektorgrupper opplever jobboppgang og jobbnedgang.

**Figur 26.1. Jobbstrømmer**

![](./media/image11.png){width="6.298611111111111in"
height="4.993055555555555in" alt="Skisse over jobbstrømmer"}

Men, bak *jobbstrømmene* ligger enda større *arbeidskraftsstrømmer*.
Hvis vi ser for oss en virksomhet med jobboppgang på 6 jobber det siste
året, kan dette komme av at virksomheten ansatte 14 nye lønnstakere mens
8 lønnstakere sluttet. Det er her *arbeidskraftsstrømmene* kommer inn;
mens *jobbstrømmen* i dette tilfellet er en jobboppgang på 6, består
*arbeidskraftsstrømmene* her av 14 nye ansettelser og 8 avsluttede
ansettelser. Tabeller over *arbeidskraftsstrømmer* viser det totale
omfanget av slike nye ansettelser og avsluttede ansettelser. Bak en
nettoendring på 60 000 flere jobber det siste året kan det for eksempel
ligge 760 000 nye ansettelser og 700 000 avsluttede ansettelser.

**Figur 26.2. Arbeidskraftsstrømmer**

![](./media/image12.png){width="6.298611111111111in"
height="4.501388888888889in" alt="Skisse over arbeidskraftstrømmer"}

**Jobbstrømmer: Jobboppgang og jobbnedgang i virksomheter**

*Jobbstrømmer* dreier seg om jobboppgang og jobbnedgang i virksomheter.
Det tas utgangspunkt i om antall jobber (arbeidsforhold) i en virksomhet
har økt eller minket i løpet av det siste året for et gitt kvartal. Hvis
det har vært flere jobber som har startet opp enn som er avsluttet i en
virksomhet, sier vi at det har vært en jobboppgang. Hvis det i
virksomheten har vært flere avsluttede jobber enn nyoppstartede jobber
omtales det som jobbnedgang. Differansen mellom jobboppgang for
virksomheter i alt og jobbnedgang for virksomheter i alt er
nettoendringen fra samme kvartal ett år tidligere.

I tabellene er det summen av virksomhetenes jobboppganger og
jobbnedganger i en gitt næring eller sektor som vises. Disse kan
fordeles etter om de skyldes nyetablering eller nedlegging av
virksomheter eller nedgang/vekst i eksisterende virksomheter mellom de
to tidspunktene. Eksisterende virksomheter vil si at de hadde ansatte på
begge tidspunkt. Nyetablering er definert som at virksomheten ikke var
etablert eller var etablert men uten ansatte på starttidspunktet.
Nedlagte virksomheter hadde ansatte på starttidspunktet, men var opphørt
eller uten ansatte på sluttidspunktet.

Fordelt på næring, vil jobboppganger og jobbnedganger også komme som
følge av at eksisterende virksomheter skifter næring mellom
måletidspunktene. Alle jobber i en virksomhet som endrer næring vil
telle som jobbnedgang i næringen de forlater og jobboppgang i næringen
de kommer til. Virksomheten kan ha like mange jobber på begge
måletidspunkt, men man vil likevel ende med jobboppgang i en næring og
jobbnedgang i en annen. I tabellen i statistikkbanken gis det egne tall
for jobboppgang og jobbnedgang som skyldes at eksisterende virksomheter
skifter næring. Tilsvarende skjer når man fordeler jobboppgang og
jobbnedgang etter sektor. Siden man kan bytte næring uten å bytte sektor
og omvendt, blir antallet jobbnedganger og jobboppganger forskjellig i
tabellene fordelt etter henholdsvis næring og sektor, men differansen
mellom dem vil være den samme.

**Arbeidskraftsstrømmer: Nyansettelser og avsluttede ansettelser**

Arbeidskraftsstrømmer omhandler nyansettelser og avsluttede ansettelser,
eller, som også nevnt ovenfor, bevegelser og mobilitet i arbeidsmarkedet
det siste året. Nyansettelser er jobber (arbeidsforhold) som er del av
statistikken inneværende kvartal, men som ikke eksisterte samme kvartal
året før. Avsluttede ansettelser er jobbene som eksisterte foregående
år, men som ikke dekkes av statistikken inneværende år.

Arbeidskraftsstrømmer oppstår ved at lønnstakerne i virksomhetene
skiftes ut. Noen kommer til, noen slutter å være lønnstakere og noen
bytter jobb. Tabellene i statistikkbanken fordeler
arbeidskraftsstrømmene mellom de som bytter jobb, og de som går inn og
ut av arbeidsmarkedet. Siden jobber måles per virksomhet vil de som
skifter jobb mellom virksomheter i samme foretak også inngå i
arbeidskraftsstrømmene. Statistikken ser kun på jobber på
måletidspunktene. Kortvarige jobber mellom måletidspunktene inngår ikke
i arbeidskraftsstrømmene.

Samlet sett vil summen av nyansettelser og avsluttede ansettelser
(arbeidskraftsstrømmer) vise samme endring i antall jobber som
jobboppgang og jobbnedgang i virksomhetene (jobbstrømmer).
Nettoendringen fra ett år tilbake vil være differansen mellom
nyansettelser og avsluttede ansettelser, eller differansen mellom
virksomhetenes jobboppgang og jobbnedgang.

## Samle inn og klargjøre

Når [de klargjorte filene for arbeidsmarked og lønn er ferdige](Klargjortfil-arbm-og-lønnsstat.html), starter
vi med forberedelser til måneds- og kvartalspubliseringer. Populasjonen
i denne statistikken er alle lønnstakere med aktive jobber i
referanseuken i virksomheter hjemmehørende i Norge.

**Statistikk per kvartal**

Statistikken omfatter alle som er registrert som lønnstakere i [den
klargjorte filen for arbeidsmarked og lønn](Klargjortfil-arbm-og-lønnsstat.html), men omfatter ikke
utenlandske husholdninger (dvs. de med sektorkode 9000). Populasjonen
til statistikken selekteres dermed på følgende måte:

ARB_ARBMARK_STATUS = 1 og FRTK_SEKTOR_2014 ulik 9000.

For kodelister se:
[Arbeidsforholdsopplysninger](#arbeidsforholdsopplysninger) og
[Foretaksopplysninger](#foretaksopplysninger).

Utenlandske husholdninger (sektorkode 9000) omfatter enhver person som
har fast bopel utenfor Norge (uansett statsborgerskap). Som utenlandsk
regnes og diplomater og militær representasjon i Norge, ansatte ved
ambassader uten fast bopel i Norge og utenlandske turister.

Det er endelig versjon (versjon 2) av den klargjorte filen for
arbeidsmarked og lønn som benyttes i kvartalstallene, se forskjellen på
foreløpig og endelige tall nedenfor.

**Statistikk per måned**

For foreløpig versjon (versjon 1) begrenses dataene til denne
populasjonen:

ARB_SYSS in (1a, 1b, 2a, 2b, 2c) og FRTK_SEKTOR_2014 ulik 9000.

For kodelister se:
[Arbeidsforholdsopplysninger](#arbeidsforholdsopplysninger) og
[Foretaksopplysninger](#foretaksopplysninger). Alle med negativ
kontantlønn får denne justert til 0 kroner.

For endelig versjon (versjon 2) begrenses dataene til denne
populasjonen:

ARB_SYSS in (1a, 1b, 2a, 2b, 2c, 3a, 3b) og FRTK_SEKTOR_2014 ulik 9000.

Kapittel 19 beskriver klassifisering av sysselsatte og det etableres en variabel som viser hvilken av reglene som har slått til (ARB_SYSS).

For kodelister se:
[Arbeidsforholdsopplysninger](#arbeidsforholdsopplysninger) og
[Foretaksopplysninger](#foretaksopplysninger). Alle med negativ
kontantlønn får denne justert til 0 kroner.

For kontantlønn fjerner vi noen få ekstreme observasjoner. Det er snakk
om arbeidsforhold som har en kontantlønn på over 2 millioner kroner, og
der dette beløpet utgjør mer enn 3 prosent av kontantlønnen for hele
næringsgruppen den tilhører (2-siffer næring).

**Foreløpige og endelige tall**

SSB får overført data fra Skatteetaten den 10. hver måned. For detaljer
om datamottaket se kapitlene under Del 2. Samle inn. Basert på
disse dataene lages det [to ulike månedsversjoner, se også beskrivelse i kapittel
23.1](#ulike-versjoner-av-filene): En første versjon av måneden som kan publiseres raskt etter
månedens utløp, og en andre versjon av måneden før. I *antall
arbeidsforhold og lønn* publiserer vi tall basert på både første og
andre versjon. Månedstabellene inneholder tall fra første versjon, som
omtales som foreløpige tall, i tillegg til tall fra andre versjon som
omtales som endelige tall. I de kvartalsvise tabellene brukes kun tall
fra andre versjon.

I de foreløpige tallene er det enkelte jobber/lønnstakere vi ikke fanger
opp på grunn av tidsforsinkelser i rapporteringen til a-ordningen, men
som vil inngå i endelige tall. Foreløpige tall vil derfor være mer
usikre enn endelige tall, og endringstall og nivåtall i vil være
forskjellige fra endringstall og nivåtall vi får i endelige tall.

Lønnstakere/jobber vi ikke fanger opp som følge av at vi benytter første
versjon er forsinkede meldinger, erstatningsmeldinger for tidligere
måneder samt arbeidsforhold med ulike tidsforsinkelser. Dette siste
omfatter a) arbeidsforhold med fersk startdato uten lønn i
statistikkmåneden, men med utbetalt lønn i måneden etter, samt b)
arbeidsforhold uten lønn i statistikkmåneden, men med utbetalt i lønn
både i måneden før og etter. Dette er arbeidsforhold med ARB_SYSS = 3a
eller 3b, se kapittel 19.

Gruppen vi ikke fanger opp i de foreløpige tallene varierer fra om lag
25 000 til 100 000 jobber, altså rundt 1-3 prosent av alle jobber. At
antallet man ikke fanger opp varierer såpass mye fra måned til måned
betyr at både endringstall og nivåtall i den foreløpige versjonen av
tallene vil være forskjellig fra de endringstall og nivåtall man får ved
å benytte endelig versjon.

Usikkerheten knyttet til endringstall fra en måned til den etterfølgende
er høyere enn for endringstall fra samme måned året før på grunn av
sesongmønstre i ovennevnte arbeidsforhold (jobber). Tallene blir derfor
sesongjustert slik at man kan sammenligne etterfølgende måneder.

***Sesongjustering***

I juli 2021 ble sesongjusterte månedstall publisert for første gang.
Følgende månedsvise tidsserier sesongjusteres separat for 17
næringsgrupper og for foreløpige og endelige tall:

-   antall jobber

-   lønnstakere

-   gjennomsnittlig kontantlønn

Totalene for alle næringene blir litt ulikt behandlet i de ulike
tidsseriene. For kontantlønn sesongjusteres totalen direkte, mens de to
andre tidsseriene er laget indirekte ved at de underliggende
sesongjusterte seriene aggregeres opp til en total.

**Generelt om sesongjustering**

For måneds- og kvartalstall er det ofte betydelige sesongvariasjoner som
vanskeliggjør en direkte tolkning av utviklingen fra periode til
periode. For å lette tolkningen av slike tidsserier, sesongjusteres
mange tallserier ved bruk av X-13ARIMA-SEATS eller andre
sesongjusteringsverktøy.

For mer generell informasjon om sesongjustering og begrepene knyttet til
det, se [dokumentasjon av sesongjustering i
SSB](https://www.ssb.no/a/publikasjoner/pdf/notat_200927/notat_200927.pdf).

**Hvorfor sesongjusteres denne statistikken?**

I mange næringer ser vi variasjoner i tallene som dukker opp med en viss
regelmessighet hvert år. Et godt eksempel på dette finner vi innen
jordbruk, skogbruk og fiske, der antall jobber øker kraftig i august og
desember, med tilsvarende fall i november og januar. For å kunne følge
denne underliggende utviklingen fra måned til måned uten påvirkning fra
slike faste variasjoner, sesongjusteres tallene.

**Serier som sesongjusteres**

Følgende månedsvise tidsserier sesongjusteres separat for 17
næringsgrupper og for foreløpige og endelige tall:

-   antall jobber

-   lønnstakere

-   gjennomsnittlig kontantlønn

Totalene for alle næringene blir litt ulikt behandlet i de ulike
tidsseriene. For kontantlønn sesongjusteres totalen direkte, mens de to
andre tidsseriene er laget indirekte ved at de underliggende
sesongjusterte seriene aggregeres opp til en total.

Vi finner sesongmønster i de fleste næringer. Serier hvor det ikke
identifiseres et sesongmønster sesongjusteres ikke. Alle
statistikkvariabler vurderes samlet for hver næring, både foreløpige og
endelige tall. I noen tilfeller vil det være tydelige sesongmønster i én
versjon og mer usikre sesongmønster i en annen versjon. Det gjøres da en
helhetsvurdering hvor enten alle eller ingen av seriene sesongjusteres.
De eneste seriene som ikke sesongjusteres er næringen *Bergverksdrift og
utvinning* samt uoppgitt næring, og disse justeres derfor ikke i noen av
seriene.

**Prekorrigering**

Før sesongjusteringen kan gjennomføres må seriene prekorrigeres for
blant annet ekstreme verdier. Her følger vi [European Statistical System
(ESS)
retningslinjer (ec.europa.eu)](https://ec.europa.eu/eurostat/web/products-manuals-and-guidelines/-/KS-GQ-15-001) så
langt det lar seg gjøre. Dersom det foreligger en klar tolkning av
årsaken til de ekstreme verdiene, så blir de inkludert som
forklaringsvariabel (regressor) i modellen. I vurderingen av ekstreme
verdier er det gjort sammenligninger av både foreløpige og endelige
tall. Dersom ekstremverdier er korrigert i endelig versjon er det
bestemt å inkludere dem i foreløpig versjon.

Når det gjelder håndteringen av koronakrisen i sesongjusteringen følger
vi [Eurostat sine
retningslinjer (github.com)](https://github.com/statisticsnorway/SeasonalAdjustmentCorona),
som sier at effekten av koronakrisen ikke skal inngå i grunnlaget for
sesongmønsteret. Det innebærer at vi inntil videre antar at
sesongmønsteret er uendret etter februar 2020, og at vi korrigerer for
den systematiske sesongvariasjon beregnet på data før koronakrisen.

*Behandling av ekstreme verdier*

Seriene kontrolleres for ekstreme verdier. Identifiserte ekstremer blir
forklart/modellert med bruk av all tilgjengelig informasjon. Når det
foreligger en klar tolkning av årsaken til de ekstreme verdiene blir de
inkludert som regressor i modellen.

*Kalenderjustering*

Modellen kontrollerer for kalenderdager.

*Metode for justering for virkedager*

Modellen kontrollerer for virkedager.

*Justering for bevegelige helligdager*

Det kontrolleres for bevegelige helligdager.

*Justering for skuddår*

Det kontrolleres for skuddårseffekter.

*Valg av modell*

For å prekorrigere er det nødvendig å velge en ARIMA-modell, samt
avgjøre om data bør log-transformeres eller ikke.

-   Alle serier er log-transformerte.

*Dekomponeringsrutiner*

Dekomponeringsrutinen spesifiserer hvordan trend-, sesong og irregulær
komponent blir dekomponert. De mest vanlige dekomponeringene er additiv,
multiplikativ og log additiv.

Multiplikativ dekomponering benyttes i denne modellen. Årsaken til at
kun multiplikativ dekomponering benyttes er at koronakrisen til tider
kan gi store absolutte endringer på nivået i en serie, og en additiv
dekomponering kan gi urealistiske utslag i visse tilfeller. Siden en
multiplikativ dekomponering gir en prosentvis justering av serien, er
dette valgt i alle seriene.

Optimale sesongfilter- og filterlengder velges automatisk av Jdemetra+.

**Valg av sesongjusteringsmetode**

[X12-ARIMA (github.io)](https://jdemetradocumentation.github.io/JDemetra-documentation/pages/theory/SA_X11.html)

*Konsistens mellom rådata*

I enkelte serier er det ønskelig at for eksempel sum (gjennomsnitt)
månedsvise sesongjusterte tall for et år skal være identisk med sum
(gjennomsnitt) månedsvise tall i den opprinnelige råserien.

Ingen konsistensbetingelser pålegges.

*Konsistens mellom aggregat/definisjoner for sesongjusterte tall*

I enkelte serier pålegges det konsistens mellom sesongjusterte totaler
og underaggregater. I tillegg er det for enkelte tidsserier et forhold
mellom de ulike seriene, for eksempel bruttoprodukt som er lik
produksjon minus produktinnsats.

Ingen konsistensbetingelser pålegges.

*Direkte eller indirekte metode*

En direkte metode er anvendt dersom tidsserier for en total og
tilhørende underaggregater alle er sesongjustert hver for seg. En
indirekte metode er anvendt for total dersom tidsserier for de
tilhørende underaggregater er sesongjustert direkte og det deretter er
foretatt en aggregering til totalnivå.

Statistikkvariabelen *kontantlønn* anvender en direkte metode, der total
og tilhørende underaggregater sesongjusteres hver for seg. Indirekte
metode anvendes for
statistikkvariablene *lønnstakere* og *arbeidsforhold*, der komponentene
sesongjusteres direkte med samme tilnærming og programvare. Totalene
blir beregnet ved å aggregere de sesongjusterte komponentene.

*Tidshorisont for estimering av modell og beregning av
korrigeringsfaktorer*

Hele tidsserien brukes for å beregne modell og korrigeringsfaktorer. På
grunn av anbefalt praksis rundt håndtering av koronakrisen i
sesongjusteringen, så benyttes kun data fra januar 2016 tom. februar
2020.

**Revisjonsrutiner i bruk**

I henhold til anbefalinger fra ESS vil modellene som ligger bak de
sesongjusterte tallene være gjenstand for en grundig gjennomgang en gang
i året. Da søkes det blant annet etter nye sesongmønstre eller endringer
i gamle. Resten av året holdes deler av modellene fast, såkalt *delvis
løpende korrigering*. Det vil også kjøres automatisk søk etter
signifikante ekstremverdier (alle typer) ved årlige gjennomganger eller
spesielle behov.

*Løpende eller faste valg i sesongjusteringen*

Delvis løpende korrigering, der modellene inkludert evt.
log-transformering, sesong- og trendfiltre, kalender-variable og
ekstremverdier kun identifiseres årlig, mens respektive
regresjonsparametere og faktorer re-estimeres løpende hver gang nye
eller reviderte rådata er tilgjengelige.

*Tidshorisont for publisering av reviderte tall*

Hele serien blir revidert når sesongfaktorene reestimeres.

**Spesielle tilfeller**

*Sesongjustering av korte tidsserier*

Alle seriene er korte, og vil følgelig bli studert nøye videre.

*Håndtering av koronakrisen*

Koronakrisen påvirker statistikken på flere måter som er viktig å ta
hensyn til når tallene skal tolkes. I de sesongjusterte tallene har vi
fulgt Eurostat sine retningslinjer som sier at effekten av koronakrisen
ikke skal inngå i grunnlaget for sesongmønsteret. Det innebærer at vi
inntil videre antar at sesongmønsteret er uendret, og at vi korrigerer
for den systematiske sesongvariasjon beregnet på data før koronakrisen.

**Tilgjengelighet**

Både rådata og sesongjusterte serier er tilgjengelige.

## Sammenheng med årlig lønnsstatistikk

Tallene for lønn i statistikken er nært knyttet til den årlige
lønnsstatistikken Statistikkene inkluderer flere felles kjennetegn og
lønnsbegrepene har samme navn i de to statistikkene. Avtalt månedslønn
er utledet likt, og er sammenlignbar i statistikkene. Månedslønn har noe
ulik betydning og er ikke direkte sammenlignbar i de to statistikkene. I
*antall arbeidsforhold og lønn* er det kun utbetalinger av uregelmessige
tillegg og bonuser på tellingstidspunktet som inngår fordi den skal vise
situasjonen i midtmåneden i kvartalet. I årlig lønnsstatistikk omfatter
månedslønn utbetalinger av uregelmessige tillegg og bonus frem til og
med november som er tellingsmåneden. Innrapporterte lønnsopplysninger
gjennomgår samme kontroller og editeringer i de to statistikkene.

Begrepet jobber/arbeidsforhold brukes også i de to statistikkene, men er
ikke definert likt. Det er *antall arbeidsforhold og lønn* som gir
fullstendig tall på antall jobber. Hovedforskjellen mellom antall jobber
med lønn
i [*lønnsstatistikken*](http://www.ssb.no/arbeid-og-lonn/statistikker/lonnansatt) og
antall jobber i statistikken [*antall arbeidsforhold og
lønn*](https://www.ssb.no/arbeid-og-lonn/sysselsetting/statistikk/antall-arbeidsforhold-og-lonn/),
er at sistnevnte også omfatter jobber hvor det er utbetalt andre
lønnstyper enn det som inngår i lønnsstatistikken (f.eks. honorar) samt
noen grupper som ikke har mottatt lønn i statistikkmåneden. Sistnevnte
gruppe omfatter bl.a. personer som mottar ytelser fra NAV som erstatter
lønn (sykepenger, foreldrepenger og svangerskapspenger) samt ulønnede
permisjoner og permitteringer med en forventet varighet på under 90
dager (se mer informasjon om dette i kapittel 19 om klassifisering av
sysselsetting). I den årlige lønnsstatistikken er det kun aktive
arbeidsforhold med lønn i tellingsmåneden som inngår. Statistikken
avgrenser populasjonen med formål om å måle lønn, ikke antall jobber.
Derfor omfatter lønnsstatistikken kun jobber hvor det er utbetalt lønn
etter lønnsstatistikkens lønnsbegrep, dvs. har utbetalt fastlønn,
timelønn, faste tillegg, uregelmessige tillegg, og/eller bonus.
Antallene som oppgis i lønnsstatistikken er derfor ikke et mål på antall
jobber i de ulike yrkesgrupper, næringer, sektorer, osv.
